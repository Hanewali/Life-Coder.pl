# #1 - Dlaczego

# Dlaczego tworzę własnego bloga?

Jeśli wchodziłeś na tego bloga kiedykolwiek wcześniej, na pewno widziałeś coś kompletnie innego, niż teraz się tutaj znajduje. Większości czytelników ta kwestia w ogóle nie dotknie inaczej niż jako różnica wizualna, ale dla mnie zmienia się wszystko, a powodów było kilka.

## Po pierwsze: Hosting

Do niedawna mój blog znajdował się na serwerach Zenboxa. Było to bardzo wygodne - i bardzo bezawaryjne - ale miało wady. Tak naprawdę jedyne co mogłem tam sensownie postawić, to Wordpressa, którego osobiście nie jestem fanem. Problemem też były ceny: Gdy zaczynałem w 2017, najtańszy polan hostingowy kosztował 15PLN miesięcznie. W 2019 cena ta podniosła się do 25PLN, o czym zostałem wcześniej poinformowany mailowo i było to uzasadnione ulepszaniem infrastruktury serwerowej i poziomu usługi. Zrozumiałem, nie narzekałem, rzeczywiście serwery były dobre, a usługa bezawaryjna.

Problem pojawił się dopiero niedawno, na początku roku 2020. Zenbox bez ostrzeżenia podniósł cenę z 25 na 45PLN, a to już dla mnie było o wiele za dużo, by miesięcznie płacić za bloga, na którego wrzucam coś od wielkiego dzwonu. Musiałem znaleźć nowe rozwiązanie, które nie będzie mnie kosztowało milionów monet. 

### Nie oznacza to, że mam uraz do Zenboxa

**Ważne**: Nie mam zarzutu do Zenboxa za podniesienie ceny samo w sobie. Rozumiem, że oferują bardzo dobry sprzęt serwerowy, a jakoś ich usług nigdy mnie nie zawiodła. Uciekłem od nich, ponieważ uważam że ich obowiązkiem było wysłanie maila o takiej zmianie przynajmniej miesiąc wcześniej, oraz ponieważ ta cena zwyczajnie zrobiła się dla mnie za wysoka. Dla każdego kto chcę utrzymać tam małą lub średniego rozmiaru usługę, która przynosi mu pieniądze - bardzo polecam! Dla mnie po prostu wydawanie takiej kwoty na utrzymanie bloga przestało mieć uzasadnienie, zwłaszcza że do tego jednocześnie dołożyła mi się kwota odnowienia domeny - ale o tym zaraz.

## Po drugie: WordPress

Mam swoje beefy z Wordpressem. Stworzenie w nim czegoś trwa dla mnie za długo, tworzenie wpisów jest cokolwiek niewygodne, a kiedy za pierwszym razem konfigurowałem podłączenie certyfikatu SSL do domeny, myślałem że zejdę ze zdenerwowania - nic poprawnie nie działało bez długich godzin debugowania. 

### Rzecz jasna, to nie tylko wina WordPressa.

Ja jestem bardzo niedoświadczonym użytkownikiem WordPressa, jak widać. Do tego programistą, więc mam odruch wchodzenia trochę za głęboko w narzędzia z których korzystam i kombinowania z nimi, żeby za wszelką cenę dostosować je pod siebie. Z WordPressem takie działanie doprowadzało mnie co najwyżej do bólu głowy.

Nie zmienia to faktu że przy prowadzeniu bloga używanie akurat tego CMSa sprawiło mi więcej problemów niż pożytku, więc zależało mi na ucieczce. 

## Po trzecie i ostatnie: Chciałem wykorzystać okazję do nauki.

Jakiś czas temu dla firmy, w której się pracuję zacząłem uczyć się Vue.Js, który mnie zafascynował. Pomyślałem wtedy, że chciałbym wykorzystać to też poza pracą, w jakimś własnym projekcie, ponieważ różne mechanizmy Vue których się nauczyłem zwyczajnie przypadły mi do gustu. 

Dodatkowo, niestety pomimo, że nauczyłem się Vue, projekt w którym mógłbym mieć okazję go wykorzystywać zwyczajnie zwolnił, i nie byłem w stanie użyć tej nowo nabytej wiedzy. Wiedziałem że jeśli całkowicie przestanę z niego korzystać, to zwyczajnie zapomnę jak cokolwiek się w nim robi, więc oto jest mój projekt: Mój własny blog, zbudowany z użyciem Vue. Brzmi jak dobra zabawa!

### Poza tym, kocham eksperymentować.

Serio. Uwielbiam brać coś kompletnie nowego i wypróbować różne opcje, które mi to daje. Wiem, że Vue nie będzie najszybsze na świecie, ani najwygodniejsze w obsłudze, ale przygotowałem już zestaw narzędzi, za pomocą którego mogę to zrobić w ten sposób, więc chcę spróbować. Jeśli uznam, że było fajnie, ale trzymanie tego w tej formie nie ma sensu, znajdę inne rozwiązanie, ale póki co wygląda na to że tworzenie tego bloga od nowa w oparciu o Vue daje mi nie dość, że wyzwanie programistyczne, to jednocześnie materiał, o którym mogę pisać, dokumentując moją drogę przez ten projekt. 

W ten sposób kończę pierwszą część tej serii. Opublikuję ją co prawda dopiero, gdy z bloga będzie się dało choćby minimalnie korzystać, ale w międzyczasie powstaną też inne, opisujące problemy techniczne które stanęły na mojej drodze i rozwiązania, które wybrałem żeby je obejść.

Do następnego razu!